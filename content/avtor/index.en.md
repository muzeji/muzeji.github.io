---
title: "About"
date: 2019-11-18T17:04:39+01:00
draft: false
url: author
---

#### Kako sem v Kamniškem muzeju, moji prvi službi, poskušal oživiti likovno življenje v kraju in kako sem kot kustos za pohištvo v Mestnem muzeju Ljubljana sodeloval pri popisu državnih zbirk kulturne dediščine? Kako sem moje prve poklicne korake nato nadgradil s postdiplomskim študijem muzeologije na univerzi v Zagrebu in se od tedaj posvečal obiskovalcem in njihovi komunikaciji z dediščino hranjeno v muzejih in galerijah, si lahko prebereta v nadaljevanju. ####



## Začetnik oživil likovno razstavljanje v Kamniku, kot kustos za pohištvo v MMLj pa sodeloval pri popisu državnih zbirk kulturne dediščine ##

Rodil sem se v Ljubljani 28. marca 1950.  in tam leta 1976  uspešno končal študij umetnostne zgodovine (Prešernovo študentsko priznanje). Prva zaposlitev je bila delo kustosa za kulturno zgodovino v med občinskem Kamniškem muzeju, kjer sem se posvetil pred vsem oživljanju sodobne lokalne likovne scene, še naprej pa sem raziskoval obdobje secesije v slovenski umetnosti, ki je bilo tema moje diplomske naloge. Zato ni bilo naključje, da so me vmes povabili kustosi Narodnega muzeja v Ljubljani, da sodelujem  v medmuzejskem in multidisciplinarnem  projektu, ki je dobil svoj epilog v nagrajenem projektu - razstavi Secesija na Slovenskem v Narodnem muzeju. V začetku leta 1986 sem se poklicno preselil v Ljubljano in prevzel delovno mesto  referenta za varstvo naravne in kulturne dediščine, ki ga je razpisal Mestni muzej Ljubljana, kar je v tem času pomenilo popis nekaterih javnih zbirk, ki jih hranijo državne in mestne ustanove, na primer popis likovnega gradiva v palači današnjega slovenskega parlamenta, pa premične kulturne dediščine v nekdanji Titovi rezidenci na Brdu pri Kranju in v gradu Strmol. V okviru nove sistemske organizacije muzeja sem leta 1992 zasnoval in organiziral posebno službo za komuniciranje z javnostjo in muzejskimi obiskovalci, danes precej bolj ekipirano in za potrebe uporabnikov pozorno komunikacijsko službo. Glede na koncept tržno naravnanega in k obiskovalcu osredotočenega muzeja, ki posveča veliko pozornost odprtosti in dostopnosti ciljnim publikam, njihovim potrebam in motivacijam, sem v tej službi zasledoval profil muzejskih uporabnikov, s pomočjo anket in pogovorov občinstvo spodbujal, da vrednoti muzejske programe, proučeval in posodabljal načine in oblike prenosa muzejskih sporočil na razstavah in pri pedagoških dejavnostih. 

## V muzeje vpeljal evalvacije za izboljšanje kakovosti muzejskih razstav in programov ##

Leta 1995 sem na zagrebški Univerzi končal podiplomski študij muzeologije z magistrsko temo Evalvacija muzejskih razstav. Tema predstavlja v slovenskem prostoru novo orodje za merjenje kakovosti muzejskih programov. Poleg rednih letnih in ob razstavnih raziskavah v matični hiši (Mestni muzej Ljubljana pozneje MGLC), sem v zadnjih 25 letih v slovenskih dediščinskih ustanovah opravil številne evalvacije. Prvi poskus so mi omogočili v Otroškem muzeju MNZ v Celju, leta 1992/93, nato sem gostoval v  nacionalkah, v SEM, v MNZ Slovenije, pa v NMS. Znanje in izkušnje o učinkovitem orodju za izboljšanje komunikacije med obiskovalcem in razstavo sem prenašal v obliki delavnic in seminarjev na mlajše kolege iz drugih slovenskih muzejskih ustanov in na kolege iz sosednje Hrvaške. Sprva kot vodja komunikacijske in pozneje pedagoške službe sem posvečal posebno pozornost šolski mladini in kultrino vzgojnim programom za to populacijo.  Sprva sam in pozneje kot mentor mlajšima kolegicama in še ekipi animatoric/jev sem s timom zasledoval predvsem vzgojne cilje izkustvenega, inkluzivnega učenja, empatije in vrednotenja kulturne dediščine. Med uspešno zasnovanimi projekti za otroke in družine samo omenim takratno (1995) novost na slovenski muzejski sceni – otroško zasledovalno pot Skrivalnice Ljube in Ane po stalni zgodovinski razstavi Obrazi Ljubljane o razvoju mesta. v Mestnem muzeju Ljubljana. Namen tega podpornega projekta je bil omogočiti najmlajšim in njihovim družinskim članom skupen, edukativno-zabaven, pa vendar vsakemu prilagojen interaktiven (sestavljanje,dotikanje, ...) obisk z delovnim vodnikom.



{{< imgresize "V KICK MMLj ICOM Slo- 90.leta.JPG" "1000x">}}V družbi eminentnih muzealcev Izvršnega odbora ICOM Slovenija.{{</imgresize>}} 

## Odprt za dostopnost in sodelovanje z ranljivimi skupinami ##
Na pobudo strokovne javnosti in muzejskih uporabnikov sem se v zadnjem desetletju moje poklicne kariere posvetil posebni skupini obiskovalk in obiskovalcev. S kolegicami v Sekciji za izobraževanje in komunikacijo pri Skupnosti muzejev Slovenije sem sodeloval pri pobudi za projekt, iz katerega je pozneje nastal priročnik Dostopnost muzejev za osebe s posebnimi potrebami, vključil sem se v aktivnosti opolnomočenja slepih in slabovidnih pri načrtovanju razstav in nasploh pri prilagajanju projektov dediščinskih ustanov ranljivim skupinam. V matičnem muzeju pa smo poleg audio vodenja pa stalni razstavi, ob njihovi soudeležbi pričeli z načrtovanjem prilagoditev redno bo vsaki razstavi.

## Inovativen pri preobrazbi Muzeja in galerij mesta Ljubljane v sodoben inkluzivni muzej. ##
Aktivno sem sodeloval pri strategiji preobrazbe ustanove MGML v sodoben, družbi potreben in inkluziven muzej. Bil sem tudi član  „vizionarske” skupine, ki je pripravila izhodišča za  nov koncept organizacije in delovanja muzeja ter novo prostorsko ureditev, ki upošteva najsodobnejše muzeološke in informacijsko-komunikacijske potrebe in seveda potrebe najožjih uporabnikov muzeja –prebivalcev po prepoznavanju  lastnega mesta, v katerega je integriran tudi mestni muzej.

## Pobudnik in so-organizator Muzeoforuma ##
V devetdesetih letih prejšnjega stoletja sem bil  s kolegom Ralfom Čeplakom Mencinom pobudnik, vodja in organizator Muzeoforuma,  strokovnih srečanj slovenskih muzealcev, na katerih so in še sodelujejo mednarodno priznani muzejski strokovnjaki  (n. pr. Kenneth Hudson - EMYA, Pieter van Mensch, Paulette Mc Manus). Gre za pretok strokovnega znanja med slovenskimi muzealci in znanimi in uvljevljenimi evropskimi muzejskimi eksperti. Poudarek je bil v začetku predvsem na temah, ki odpirajo muzej javnosti in ga umeščajo v socialni kontekst družbe, v družbeno refleksijo in v izkoriščanje prostega časa različnih družbenih, starostnih in interesnih skupin prebivalstva in turistov.


{{< imgresize "Podelitev Valvazorjeve nagrade za 20 let MUZEOFORUMA  2.jpg" "1000x">}}Podelitev Valvazorjeve nagrade za 20 let MUZEOFORUMA.{{</imgresize>}}

## Priznanja ##
Za strokovno muzejsko delo sem prejel več priznanj. Kot član projektnega tima in odgovoren za programe odraslih in mladine ob razstavi Potres v Ljubljani  sem leta 1995 prejel Valvazorjevo priznanje Zveze muzejev Slovenije. Prav tako priznanje je 2008 prejela stalna razstava Obrazi Ljubljane. Kot član projektne skupine za postavitev te razstave sem bil odgovoren za dostopnost in spremljevalne programe šolam in družinam. Za izjemne strokovne ali promocijske dosežke pri bogatitvi znanja drugih sem leta 2002 prejel priznanje Andragoškega centra Republike Slovenije.  

## Še vedno aktiven v pokoju: zagovornik potreb in pričakovanj starejših ##
Upokojitev mi je prinesla mirno, a zato nič manj aktivno življenje ter močnješi stik z okoljem in naravo. Po metodi Wima Hoffa sem pričel dihalnimi vajami in, kar se je izkazalo za še bolj samozavedajoče in zdravo, pričel sem z rednim, plavanjemv v blejskem jezeru ne glede na letni čas. Fizične aktivnosti, vključno s kolesarjenjem in pešačenjem, povezujem z umskim angažiranjem. Še vedno sem povezan z Mestnim muzejem v Ljubljani, z analizami o zadovoljstvu občinstva, ki ga spremljamo po anketa in statistikahi, spodbujam muzealce k izboljševanju kakovosti obiska, zadnje leta pa se posvečam raziskavam, v kolikšni meri so slovenske dediščinske in umetnostne ustanove (predvsem muzeji in galerije)dostopne starejšim odraslim obiskovalcem in kakšne izobraževalne možnosti imajo starejši v njih. Trdno upam, da bo Priročnik o dostopnosti dediščine in umetnosti, ki bo ob sodelovanju so avtoric in avtorjev, članov SiK in praktikov pedagogov,  naletel ne samo na odobravanje, še več, prepričan sem, da bo koristen vsem tistim, ki so vključeni v komunikacijo s starejšimi in vidijo v srebrni generaciji velik potencial za ohranjanje naše kulture in znotraj nje še posebej dediščine in umetnosti.   

Zapisal 8. junija 2020
Borut Rovšnik, magister muzeologije
muzejski svetnik v pokoju